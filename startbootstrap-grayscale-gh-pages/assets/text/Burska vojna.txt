Burska vojna

KRAJŠA VERZIJA

Burska vojna (1899–1902) je potekala med Britanskim imperijem in burskima republikama Transvaal in Oranje. Povod so bili britanski interesi po zlatu in diamantih. Sprva uspešni Buri so bili zlomljeni z britansko taktiko požgane zemlje. Z mirom v Vereeniginu so priznali britansko oblast, a obdržali jezik, kulturo in notranjo avtonomijo.


VSE

Burska vojna se je začela oktobra 1899, ko sta burski republiki Transvaal in Oranžna svobodna država napovedali vojno Veliki Britaniji. Buri so izvedli ofenzivo in obkolili britanska mesta Kimberley, Ladysmith in Mafeking. Britanci so kljub začetnim porazom zavrnili kakršnekoli kompromise in v Južno Afriko poslali močne okrepitve. Do konca leta 1900 so Britanci zavzeli prestolnici obeh burskih republik (Pretorijo in Bloemfontein) ter formalno anektirali njuna ozemlja. Mislili so, da je vojne konec, a se je odpor upornikov šele začel: Buri so se umaknili v gverilo in z majhnimi konjeniškimi enotami nadaljevali srdit boj. Britanska vojska se je odzvala s taktiko požgane zemlje – sistematično je požigala burske kmetije in uničevala preskrbovalno zaledje. Poleg tega so Britanci na tisoče burskih žensk in otrok zaprli v koncentracijska taborišča, kjer je zaradi lakote in bolezni umrlo več kot 20.000 ljudi.
Do leta 1902 so Britanci zlomili upor. Vodje burskih enot, spoznajoč brezizhodnost položaja, so 31. maja 1902 v kraju Vereeniging podpisali mirovni sporazum. Z njim sta bili burski republiki vključeni v britansko Južno Afriko. Britanci so Burom, potomcem nizozemskih in nemških priseljencev, zagotovili precej svobode: smeli so obdržati svoj jezik (afrikanščino) in vero, obljubljena jim je bila tudi delna avtonomija. Tako so ohranili samobitnost in lahko upali v bližnji prihodnosti na državno neodvisnost. Zagotovil jim je tudi gospostvo nad črnsko večino, ki je ostala brez pravic.
