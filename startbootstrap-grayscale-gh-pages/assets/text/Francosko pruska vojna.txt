FRANCOSKO-PRUSKA VOJNA

KRAJŠA VERZIJA

Bitka pri Gravelottu (16.–18. avgusta 1870) je bila največji spopad francosko-pruske vojne. Prusi so izgubili 21.000, Francozi 13.000 mož. Čeprav so Francozi taktično zadržali položaje, je Bazaine svojo vojsko umaknil v Metz, kjer je bila oblegana in oktobra prisiljena k vdaji.

VSE

Potekala zahodno od Metza, vzhodna Francija, od 16. do 18. avg. 1870. Vojska Prusov in zaveznikov je štela 188.000, francoska pa 113.000 vojakov. Prusi in zavezniki so imeli 21.000 ubitih in ranjenih, Francozi pa 13.000 ubitih in ranjenih. Potem ko je Bismarck francoskega cesarja Napoleona III. pripravil, da je julija 1870 napovedal vojno Prusiji, so se Prusi in njihovi nemški zavezniki hitro mobilizirali in do konca meseca na francoski meji zbrali 300.000 mož v treh armadah. Francoska vojska, zbrana v zmedi, da se zoperstavi tej grožnji, je bila oborožena s puškami chassepot z dosegom 1500 m, medtem ko so imeli Nemci puške dreyse z dosegom 600 m in prve mitraljeze. Vendar pa so bili pruski topovi z zadnjim polnjenjem veliko boljši od francoskih s sprednjim. V prvih spopadih so Prusi imeli precejšnje izgube, a so s tem, ko so zaobšli francoski krili, sovražnika prisilili k umiku. Bazaine, ki je v Loreni poveljeval francoskemu levemu krilu, je bil pogumen, a ne dovolj izkušen častnik. Sredi avgusta se je njegova vojska zahodno od Metza umaknila proti Verdunu, da bi se izognila obkolitvi. Na poti proti zahodu je pri Mars-La-Touru naletela na korpus pruske 2. armade. Presenečenim in številčno močno šibkejšim Prusom je grozilo uničenje, če bi jih Francozi napadli. Obupan konjeniški juriš pod poveljstvom von Bredowa je zmedel francosko topništvo in Francoze odvrnil od kakršnih koli drznih potez, dokler se bitki ni pridružila glavnina pruske vojske. Prosi so presekali verdunsko cesto in Bazaine je svojim možem ukazal umik vzhodno proti Metzu ter zavzel močan obrambni položaj od Gravelotta na jugu do St. Privata na severu. 18. avgusta so Prusi silovito napadli in med napredovanjem čez čistino v ogenj francoske pehote utrpeli strahovite izgube. Toda ko so klecnili, Bazaine ni organiziral protinapada. Na koncu se je, potem ko je saška vojska zavzela St. Privat in ogrozila francosko desno krilo, umaknil v Metz. Francozi so glede števila žrtev obrambno bitko dobili, a so doživeli pomemben strateški poraz. Ker je bila Bazainova vojska ujeta v obleganem Metzu, je bila dejansko izključena iz vojne in se je oktobra 1870 vdala.
