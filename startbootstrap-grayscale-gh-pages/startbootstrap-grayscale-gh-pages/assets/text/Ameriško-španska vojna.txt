Ameriško-španska vojna

KRAJŠA VERZIJA

Ameriško-španska vojna je izbruhnila leta 1898 po eksploziji ladje Maine v Havani in pritiskih ZDA za posredovanje na Kubi. Trajala je nekaj mesecev na Karibih in Filipinih, Španija pa je po porazu izgubila Kubo, Portoriko, Guam in Filipine, kar je začelo ameriški ekspanzionizem.


VSE

Ameriško-španska vojna (1898) se je začela kot posledica dolgoletnega naraščanja napetosti med Združenimi državami Amerike in Španijo zaradi upora na Kubi. Ameriška javnost je simpatizirala s kubanskimi uporniki, ki so se bojevali za neodvisnost od Španije. Po skrivnostni eksploziji ameriške vojne ladje Maine v pristanišču Havana februarja 1898 je pritisk jastrebov v ZDA dosegel vrhunec; predsednik William McKinley je nato kongres zaprosil za dovoljenje za posredovanje. Aprila 1898 je Amerika napovedala vojno Španiji s ciljem osvoboditve Kube in zaščite ameriških interesov. Vojna je bila kratka in odločilna. Ameriška mornarica pod poveljstvom admirala Georgea Deweyja je 1. maja 1898 pri Manili uničila špansko pacifiško ladjevje. Konec julija so Američani pri Santiagu na Kubi potopili še glavnino španskih ladij. Španska vojska na Kubi, demoralizirana in izčrpana, se je predala.
S podpisom pariškega mirovnega sporazuma 10. decembra 1898 je Španija izgubila svoje zadnje velike kolonije. Kuba je dosegla neodvisnost, vendar je ostala pod močnim ameriškim vplivom (ZDA so si na njej zagotovile oporišče Guantanamo). Portoriko in Guam sta postala ameriška ozemlja, Španija pa je za 20 milijonov dolarjev Američanom prepustila še Filipine. ZDA so tako prvič pridobile čezmorska ozemlja in postale kolonialna sila. Kmalu zatem so svojo moč uveljavljale tudi v drugih delih sveta – v imenu gospodarskega imperializma so posredovale na Haitiju, v Mehiki in Nikaragvi.
