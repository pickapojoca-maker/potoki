Boksarska vstaja

KRAJŠA VERZIJA

Boksarska vstaja (1899–1901) je bila kitajski upor proti tujemu vplivu, krščanstvu in gospodarskemu izkoriščanju. Leta 1900 so boksarji oblegali diplomatsko četrt v Pekingu, a jih je mednarodna koalicija z vojsko zatrla. Kitajska je morala sprejeti Boksarski protokol (1901), ki je še povečal tuji vpliv.


VSE

Zlom boksarske vstaje. Zavezniške čete so 14. avgusta 1900 končale obleganje evropskih diplomatov v Pekingu, med katerim je bil 20. junija umorjen nemški poslanik baron Klemens von Ketteler. Kitajska se je morala podvreči vsiljeni mirovni pogodbi.
Kitajska je prišla pod finančni vpliv tujih sil že po porazu v vojni z Japonsko 1894–1895; država se je nezadržno spreminjala v igračko zahodnih trgovinskih želja. V začetku leta 1900 so se začeli na Kitajskem vrstiti nasilni napadi na tujce in kitajske kristjane. Napadom je bila najbolj izpostavljena misijonska postojanka na vzhodu države, kjer so uporniki uničevali cerkve, kolodvore in telegrafske žice. Za uporom je stala skrivna družba imenovana Pravi in usklajeni pestniki (»boksarji«), ki so jo podpirali vplivni konservativni dostojanstveniki na dvoru cesarice vdove Cixi. Boksarji so zahtevali izgon vseh tujcev iz Kitajske.
Junija 1900 so uporniki zasedli Peking, kjer so obkolili tuja veleposlaništva. Cesarica vdova je podprla upor in napovedala vojno vsem tujim silam v državi. Sredi junija so boksarji pomorili na stotine spreobrnjencev in več tujih misijonarjev. Zavezniške čete osmih velesil (Avstro-Ogrska, Francija, Italija, Japonska, Nemčija, Rusija, Velika Britanija in ZDA) so v juliju krenile proti Pekingu in po hudih spopadih 14. avgusta 1900 osvobodile oblegano diplomatsko četrt. Cesarica in dvor so pred prihodom zaveznikov zbežali iz prestolnice.
Tako imenovani boksarski protokol (9. september 1901) je določal med drugim plačilo vojne odškodnine v višini 3 milijard mark (všteto z obrestmi), postavitev zavezniških oporišč med Pekingom in morjem in porušenje kitajskih utrdb. Kitajska se je zavezala, da bo izpolnila vse trgovinske pogodbe, sklenjene z zahodnimi vladami, čeprav bi morala za to še naprej odpirati svoje trge tujcem. Boksarska vstaja je sicer propadla, toda z njo sproženi val domoljubja je napovedal nove čase. Zahodne države so spoznale, da kitajskega domoljubja ne smejo podcenjevati. Kolonialne sile kruto obračunavajo s skrivno družbo boksarjev; vodilne člane nemudoma usmrtijo.
